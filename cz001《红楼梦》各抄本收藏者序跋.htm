<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="zh-CN" xml:lang="zh-CN">
<head>
	<meta content="text/html; charset=utf-8" http-equiv="Content-Type" />
	<link rel="stylesheet" href="styles/styles.css" />
	<title>《红楼梦》各抄本收藏者序跋</title>
</head> 
<body>
<div class="story">
<h3>《红楼梦》各抄本收藏者序跋</h3>
<h4>刘铨福跋</h4>
<p class="normal">李伯盂郎中言：翁叔平殿撰有原本而无脂批，与此文不同。</p>
<p class="normal">《红楼梦》纷纷效颦者，无一可取。惟《痴人说梦》一种，及二知道人《红楼梦说梦》一种，尚可玩。惜不得与佟四哥三弦子一弹唱耳！</p>
<p class="normal">此本是《石头记》真本。批者事皆目击，故得其详也。</p>
<p class="right">癸亥春日，白云吟客笔</p>
<p class="normal">脂砚与雪芹同时人，目击种种事，故批笔不从臆度。原文与刊本有不同处，尚留真面。惜止存八卷，海内收藏家处有副本，愿抄补全之，则妙矣。</p>
<p class="right">五月廿七日阅，又记</p>
<p class="normal">《红楼梦》非但为小说别开生面，直是另一种笔墨。昔人文字有翻新法，学梵夹书；今则写西法轮齿，仿《考工记》。如《红楼梦》实出四大奇书之外，李贽、金圣叹皆未曾见也。</p>
<p class="right">戊辰秋记</p>
<p class="right">(原载《脂砚斋甲戌抄阅再评石头记》卷末）</p>
<h4>戚蓼生<a id="ref_cz001note01" epub:type="noteref" href="#cz001note01"><sup>[1]</sup></a>序</h4>
<p class="normal">吾闻绛树两歌，一声在喉，一声在鼻；黄华二牍，左腕能楷，右腕能草。神乎技也，吾未之见也。今则两歌而不分乎喉鼻，二牍而无区乎左右，一声也而两歌，一手也而二牍，此万万不能有之事，不可得之奇，而竟得之《石头记》一书。嘻！异矣。夫敷华掞藻、立意遣词无一落前人窠臼，此固有目共赏，姑不具论；第观其蕴于心而抒于手也，注彼而写此，目送而手挥，似谲而正，似则而淫，如春秋之有微词、史家之多曲笔。试一一读而绎之：写闺房则极其雍肃也，而艳冶已满纸矣；状阀阅则极其丰整也，而式微已盈睫矣；写宝玉之淫而痴也，而多情善悟，不减历下<a id="ref_cz001note02" epub:type="noteref" href="#cz001note02"><sup>[2]</sup></a>琅琊<a id="ref_cz001note03" epub:type="noteref" href="#cz001note03"><sup>[3]</sup></a>；写黛玉之妒而尖也，而笃爱深怜，不啻桑娥<a id="ref_cz001note04" epub:type="noteref" href="#cz001note04"><sup>[4]</sup></a>石女<a id="ref_cz001note05" epub:type="noteref" href="#cz001note05"><sup>[5]</sup></a>。他如摹绘玉钗金屋，刻画芗泽罗襦，靡靡焉几令读者心荡神怡矣，而欲求其一字一句之粗鄙猥亵，不可得也。盖声止一声，手只一手，而淫佚贞静，悲戚欢愉，不啻双管之齐下也。噫！异矣。其殆稗官野史中之盲左、腐迁<a id="ref_cz001note06" epub:type="noteref" href="#cz001note06"><sup>[6]</sup></a>乎？然吾谓作者有两意，读者当具一心。譬之绘事，石有三面，佳处不过一峰；路看两蹊，幽处不逾一树。必得是意，以读是书，乃能得作者微旨。如捉水月，只挹清辉；如雨天花，但闻香气，庶得此书弦外音乎？乃或者以未窥全豹为恨，不知盛衰本是回环，万缘无非幻泡，作者慧眼婆心，正不必再作转语，而千万领悟，便具无数慈航矣。彼沾沾焉刻楮叶以求之者，其与开卷而寤者几希！ </p>
<p class="right">德清戚蓼生晓堂氏</p>
<p class="right">(原载《戚蓼生序本石头记》卷首）}</p>
<h4>舒元炜序</h4>
<p class="normal">登高能赋，大都肖物为工；穷力追新，只是陈言务去。惜乎《红楼梦》之观止于八十回也。全册未窥，怅神龙之无尾；阙疑不少，隐斑豹之全身。然而以此始，以此终，知人尚论者，固当颠末之悉备；若夫观其文，观其窍，闲情偶适者，复何烂断之为嫌。矧乃篇篇鱼贯，幅幅蝉联。漫云用十而得五，业已有二于三分<a id="ref_cz001note07" epub:type="noteref" href="#cz001note07"><sup>[7]</sup></a>。从此合丰城之剑，完美无难；岂其探赤水之珠，虚无莫叩。爰夫谱华胄之兴衰，列名媛之动止，匠心独运，信手拈来，情□乎文，言立有体，风光居然细腻，波澜但欠老成，则是书之大略也。董园子偕弟澹游，方随计吏之暇，憩绍衣之堂。维时褥暑蒸，时雨霈。苔衣封壁，兼□□问字之宾；蠹简生春，搜箧得卧游之具。迹其锦心绣口，联篇则柳絮团空；洎乎谲波诡云，四座亦冠缨索绝。处处淳于炙裸，行行安石碎金。□□断香零粉，忽寻声而获爨下之桐；虽多玄□□□，□□□□□□□□□。绮圃主人瞿然谓客曰：“客亦知升沉显晦之缘，离合悲欢之故，有如是书也夫？吾悟矣，二子其为我赞成之可矣。”于是摇毫掷简，口诵手批。就现在之五十三篇，特加雠校；借邻家之二十七卷，合付钞胥。核全函于斯部，数尚缺夫秦关<a id="ref_cz001note08" epub:type="noteref" href="#cz001note08"><sup>[8]</sup></a>；返故物于君家，璧已完乎赵舍。{{君先与当廉使并录者，此八十卷也。}}观其天室永丝萝之缔，宗功肃霜露之晨，乘朱轮者奚止十人，饵金貂者俨然七叶。庭前舞彩，膝下含怡。大母则宜仙宜佛，郎君乃如醉如痴。御潘岳之板舆，闲园暇日；承华歆之家法，密室朝仪。刘氏三姝，谢家群从。雅有荀香之癖，时移徐淑之书。林下风清，山中雪满。珠合于浦，星聚于堂。绛蜡筵前，分曹射覆；青绫帐里，索笑联吟。王茂宏之犊车，颇传悠谬；郑康成之家婢，绰有风华。耳目为之一新，富贵斯能不朽。至其指事类情，即物呈巧，皎皎灵台，空空妙伎。镕金刻木，则曼衍鱼龙；范水模山，则触地邱壑。俨昌黎之记画，杂曼倩之答宾。善戏谑兮，姑谋乐也。代白丁兮入地，褫墨吏兮燃犀。欢娱席上，幻出清净道场；脂粉行中，参以风流裙屐。放屠刀而成佛，血溅夭桃；借冷眼以观时，风寒落叶。凡兹种种，吾欲云云，足以破闷怀，足以供清玩。主人曰：“自我失之，复自我得之。是书成而升沉显晦之必有缘，离合悲欢之必有故，吾滋悟矣。鹿鹿尘寰，茫茫大地。色空幻境，作者增好了之悲；哀乐中年，我亦堕酸辛之泪。昔曾聚于物之好，今仍得于力之强。然而黄垆回首，邈若山河{{痛当廉使也}}；燕市题襟，两分新旧。辨酸咸于味外，公等洵是妙人；感物理之无常，我亦曾经沧海。羊叔子岘首之嗟，于斯为盛；盖次公仰屋之叹，良不偶然。斗筲可饮千钟，且与醉花前之酒；黄粱熟于俄顷，姑乐游壶内之天。”客曰善。于是乎序。</p>
<p class="right">乾隆五十四年岁次屠维作噩且月上浣虎林董园氏舒元炜序并书于金台客舍</p>
<p class="right">(原载舒序本《红楼梦》卷首）</p>
</div>
<hr/>
<div class="note-block">
<aside epub:type="footnote" id="cz001note01" class="comment"><a href="#ref_cz001note01">[1]</a>戚蓼生(1730—1792)，字念功，号晓堂、晓塘，浙江德清城关人，乾隆三十四年(1769)中进士，官封为刑部主事，升到郎中，乾隆四十七年出任江西南康府知府，刚刚到任，又升任福建盐法道。乾隆五十六年升为福建按察使。五十七年冬卒于任。其为红楼梦所作序言不但归纳了其独特的艺术手法，也明白指出此书可以索隐，颇有见地，故补录于此。</aside>
<aside epub:type="footnote" id="cz001note02" class="comment"><a href="#ref_cz001note02">[2]</a>或以为王羲之。唐杜牧：“大抵南朝最旷达，可怜东晋最风流。”</aside>
<aside epub:type="footnote" id="cz001note03" class="comment"><a href="#ref_cz001note03">[3]</a>或西晋“竹林七贤”之一的王戎，少聪慧，与小儿游，路侧有李树果实累累，少儿争采，戎独不动。问之，以树在通衢而能果实累累，度必苦李，果然。</aside>
<aside epub:type="footnote" id="cz001note04" class="comment"><a href="#ref_cz001note04">[4]</a>汉乐府民歌《陌上桑》中的秦罗敷。拒绝一“使君”即太守之类官员调戏。</aside>
<aside epub:type="footnote" id="cz001note05" class="comment"><a href="#ref_cz001note05">[5]</a>古代民间传说“望夫石”中因长久望夫归来而痴化为石之贞女。</aside>
<aside epub:type="footnote" id="cz001note06" class="comment"><a href="#ref_cz001note06">[6]</a>传说《左氏春秋》的作者是左丘明，左丘明双目失明，故称“盲左”；《史记》的作者司马迁受过宫刑，故称“腐迁”。</aside>
<aside epub:type="footnote" id="cz001note07" class="comment"><a href="#ref_cz001note07">[7]</a>从这个序言看，舒元伟认为原书共一百二十回。</aside>
<aside epub:type="footnote" id="cz001note08" class="comment"><a href="#ref_cz001note08">[8]</a>所谓“百二秦关终属楚“，舒元伟可能见过一百二十回本。</aside>
</div>

<div id="note"></div>
<script src="scripts/double_line.js" ></script>
</body>
 
</html>